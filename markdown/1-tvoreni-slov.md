\part{Teoretická část}

# Slovotvorba

V této kapitole si představíme slovotvorbu tak, jak ji vnímá dnešní lingvistika, a ve stručnosti si popíšeme hlavní přístupy k této problematice v českém prostředí.

## Uvedení do problematiky

Za slovotvorbu lze v lingvistice v nejobecnějším pojetí považovat nauku o tvoření slov, jde tedy o takovou vědní disciplínu, která zkoumá a popisuje procesy, které doprovází vznik nových pojmenování v daném jazyce.

V užším pojetí pod tvořením slov myslíme právě ty procesy, jež pod sebou zahrnují různé způsoby, postupy a prostředky, díky nimž dochází k produkci nových slov (tyto slovotvorné postupy jsou často reprodukovány). Důležitou součástí slovotvorby jsou pak výsledné stavy těchto procesů, které označujeme jako slovotvornou stavbu.  \parencite[92]{dokulil00}

Ze slovotvorné stavby lze typicky ozřejmit samotný vznik (genezi) daného nového pojmenování -- to znamená, že slovotvorná stavba ukazuje, jak se určité slovo jeví být z jiného slova utvořeno (například u slova *ne-dobrý* lze vyčíst, že je pomocí prefixu *ne* odvozeno od adjektiva *dobrý*). Ne vždy ale může být u odvozovaných slov zřejmé, které slovo je tvarem základovým, tato problematika je i s příklady rozebrána v podkapitole \ref{slovotvornuxe9-vztahy}). \parencite[92--93]{dokulil00}

## Přístupy a teorie

Jako většina lingvistických disciplín, prošla si i tato oblast svým vlastním vývojem, jehož dobře mapuje kapitola *Slovotvorba* v publikaci Zdenky Rousínové -- *Dějiny českého jazykovědného myšlení*. Vzhledem k účelům práce ponecháme historický exkurz stranou a zaměřujeme se na nejvýznamnější synchronní přístupy v rámci tvoření slov ve 20. a 21. století.

Za jedno z prvních významných děl lze považovat *Mluvnici spisovné češtiny* od Františka Trávníčka (1. vydání vyšlo v roce 1948), která jako jedna z prvních gramatik synchronně popisuje problematiku slovotvorby. Zde je nutno podotknout, že zde Trávníček tvoření nových slov úzce spojoval s lexikologií a nevyčlenil jej tak jako samostatnou disciplínu. \parencite[263]{rousinova07}

Další výrazný příspěvek do teorie slovotvorby představuje publikace Vladimíra Šmilauera *Novočeské tvoření slov*, která byla napsána v letech 1937--1938, nicméně z geopolitických důvodů dílo vyšlo až v roce 1971. Šmilauer se zde primárně zaměřil na popis procesu, kterým si procházejí mluvčí, chtějí-li vytvářet nové pojmenování pro nějaký jev. \parencite[265]{rousinova07}

Přelomovým dílem, které proměnilo českou slovotvorbu do dnešních podob, je publikace Miloše Dokulila *Teorie odvozování* (vyšla v roce 1962) -- tato práce byla první částí kolektivního díla *Tvoření slov v češtině*, na níž se podílel kolektiv pracovníků Ústavu pro jazyk český Československé akademie věd. Cílem tohoto textu bylo podat komplexní metodologický základ, jenž měl být svoji univerzálností platný i na další slovanské jazyky. \parencite[267]{rousinova07} Tato práce dala za vznik všeobecně přijímané onomaziologické teorii slovotvorby, kterou si důsledněji rozebereme v kapitole \ref{onomaziologickuxe1-teorie-slovotvorby}, nicméně je zde vhodné poznamenat, že na Dokulilovo dílo bylo navázáno dalšími pracemi, které jeho teorii dále rozvíjeli, aniž by jeho přístup ztratil na platnosti. \parencite[272]{rousinova07} I díky tomu se do teď tato teorie považuje za nejúplnější analýzu slovotvorné struktury češtiny. \parencite[273]{zikova07}

I přes všeobecné přijmutí Dokulilovi teorie se na počátku 21. století objevují alternativní přístupy, za jeden z nejvýznamnějších se považují valenční analýzy struktury slov, které zkoumají chování valenčních rámců -- zjednodušeně tedy to, jak se mění syntaktické vlastnosti v rámci odvozených slov. Z této teorie vychází například Jarmila Panevová nebo Petr Karlík, kteří se zabývají valencí deverbálních jmen (substantiv, která vznikla odvozením z verb). Jedna z posledních významných alternativních teorií, která nebyla na našem území příliš reflektována, je generativní syntax, která se projevila spíše v anglosaských zemí a jejímž zakladatelem je Noam Chomsky.  \parencite[274--275]{zikova07}

## Derivační morfologie