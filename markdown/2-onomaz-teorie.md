# Onomaziologická teorie slovotvorby

## Základní charakteristika

Jak bylo v minulé kapitole naznačeno, onomaziologická teorie slovotvorby (dále jen OTS) Miloše Dokulila výrazně ovlivnila přístup ke slovotvorbě jako takové, protože si kladla za cíl popsat proces tvoření slov soudobé češtiny a zároveň definovat hranici s dalšími lingvistickými disciplínami jako jsou morfologie či lexikologie -- jedná se tedy o ryze synchronní přístup, který je založen na onomaziologii (obecné teorii pojmenovávání). \parencite{enc-ots17}

Onomaziologie zkoumá takové motivace, postupy a prostředky, prostřednictvím kterých jsou v daném jazyce vyjadřovány určité obsahy. Na rozdíl od sémaziologie postupuje od obsahu k formě, to znamená, že vychází od pojmu k pojmenování, kterým je daný pojem vyjádřen. \parencite{enc-onomaz17} Díky těmto termínům OTS terminologicky vyřešila problematiku slov *pojem* a *slovo*, která byla dříve často nesystematicky zaměňována. \parencite[267]{rousinova07}

Po metodické stránce Dokulil u tvoření slov rozlišuje aspekt genetický, který je zaměřený na vlastní slovotvorné procesy, a na aspekt funkčně strukturní, jenž sleduje výsledek těchto procesů (*utvářenost slov*).  Nicméně jak sám autor teorie potvrzuje, je mezi těmito přístupy těsná spojitost.  \parencite[9]{dokulil62}

Teorie jako taková je založena na propracovaném systému onomaziologických a pojmových kategoriích, které obsahy vědomí strukturují, tedy zobecňují nebo konkretizují. \parencite{enc-onomaz-kateg17} Tato problematika je dále rozebírána v podkapitole \ref{onomaziologickuxe9-kategorie-a-jejich-klasifikace}.

## Způsoby a prostředky tvoření nových pojmenování

Potřebu nových pojmenování lze naplnit různými způsoby, prvním z nich je využití již vytvořených pojmenování z cizích jazyků -- k tomuto přejímání může docházet z vícero důvodů, například když nemá domácí jazyk pro daný pojem z nějaké příčiny výraz (*whiskey*), ale také může jít o nějakou formu jazykové módy (*cool*) nebo eufemismu (*toaleta*). \parencite[19]{dokulil62}

Druhým způsobem, jak vytvářet nová pojmenování, je tvorba nových výrazů z vlastní slovní zásoby daného jazyka. Podle Dokulila lze v této oblasti mluvit o tvoření pojmenování víceslovných a jednoslovných. U víceslovných novotvarů jde typicky jen o novou kombinaci slov již existujících (*strojový překlad*), tento typ tvorby nových pojmenování je v českém jazyce nejčastější a nejjednodušší, nicméně existují důkazy, že čeština dává z důvodu své flektivní povahy přednost právě druhému typu. Ten je založen na tom, že nová jednoslovná pojmenování vznikají prostřednictvím morfologických změn ze slov už vytvořených -- může se tak jednat buď o skládání slov (kompozici) nebo odvozování slov (derivaci). \parencite[21]{dokulil62}

### Kompozice

Charakteristickým rysem výrazů vzniklých skládáním slov je to, že obsahují více než jeden slovní základ (*čern-o-vlasý*), někdy tedy bývá kompozice označována za přechodný způsob mezi tvořením slov víceslovných a jednoslovných. Za specifický typ kompozit bývají označovány spřežky (nevlastní složeniny) -- tato slova vznikla spřáhnutím slov, která se často objevovala v nějak slovním spojení (*boj-e-schopný*). Jejich vlastností je, že je lze za určitých podmínek zpětně rozpojit do separátního stavu (*schopný boje*). \parencite[22]{dokulil62}

Ostatní složená slova jsou nerozložitelná do víceslovného pojmenování a jejich první člen nebývá hodnocen jako úplný tvar slova, taktéž bývá mezi tvary přítomen kompoziční vokál *o*, *e* nebo *i*.  Skládání slov není ve slovanských jazycích častým jevem, a proto i v češtině za nejdůležitější postup ve slovotvorbě považujeme derivaci. \parencite[22]{dokulil62}

### Derivace

Odvozování slov je založeno na tvoření slov od slov jiných (označujeme je jako základové) prostřednictvím změny v morfologické stavbě -- tyto změny bývají způsobeny určitými odvozovacími prostředky (formanty). \parencite[93]{dokulil00}

Podle pozice jednotlivých formantů můžeme vydělit několik základních slovotvorných postupů:

 - prefixace -- před slovo základové je umístěn slovotvorný morfém (prefix), jenž kromě slovesného vidu nemění mluvnické charakteristiky (*ne-vinný*);
 - sufixace -- za slovo základové je umístěn slovotvorný morfém (sufix), ten se vždy připojuje za základ slova, nikoliv za celé základové slovo (*prav-ic-e*). Sufixace je nejdůležitější slovotvorný postup v češtině \parencite[23]{dokulil62} a je spjata se souborem koncovek určitého paradigmatu \parencite[93]{dokulil00};
 - reflexivizace -- odvozování zvratných sloves pomocí volných zvratných formantů *se*, *si* (*bavit se*);
 - postfixace -- odvozování od úplného slovního tvaru pomocí zvláštní přípony (*koho-si*);
 - deprefixace -- odsunutí prefixu (*poslat* --> *slát*);
 - desufiaxce -- odsunutí sufixu (*plamen* --> *plam*). \parencite[93--94]{dokulil00}

Na závěr této podkapitoly je nutné poznamenat, že se výše vypsané slovotvorné způsoby mohou různě kombinovat \parencite[93]{dokulil00}, například podstatné jméno *výsadek* je odvozeno od slova *sad* nebo *sázet*,  a to jak pomocí prefixu *vý-*, tak prostřednictvím sufixu *-ek*.

Ve zbytku práce budeme teorii rozebírat výhradně na příkladech derivace -- jednak z důvod výše zmíněného, tedy že je v českém jazyce tento způsob nejčastější, a jednak z ryze praktické příčiny, protože se praktická část věnuje aplikaci derivačních rysů. 

## Slovotvorné vztahy

Pro popis slovotvorných vztahů přišla OTS s dvěma základními termíny, jde o vztah fundace a motivace.

### Fundace

Vztah fundace (zakládání se jednoho slova na druhém) je založen na tom principu, že slovo, které je významově i formálně složitější (slovo fundované), se zakládá na slově jiném, které je pro něj základové (slovo fundující), a tím pádem zpravidla významově i formálně jednodušší. \parencite[95]{dokulil00}

Tento vztah je základním slovotvorným vztahem, a tedy pokud u nějaké dvojice slov chybí, nelze pak tvrdit, že tato slova spolu jakkoliv slovotvorně souvisí. Příkladem fundace může být slovo *učitel*, které je fundované (je od něj odvozeno) fundujícím slovem *učit*.

Na dvojicích slov ve vztahu fundace se mohou dále tvořit složitější a rozvětvenější vztahy, jde o:
 
 - slovotvorné svazky -- jedno slovo má vícečlennou množinu fundovaných anebo fundujících slov (Slovo *list* má více fundovaných slov -- *lístek*, *listopad*, *listovat* atd. Slovo *listopad* má větší počet slov fundujících -- *list*, *padat*, *pád* atd.);
 - slovotvorné řády -- vztah fundace platí i mezi sousedními členy (řetězec slov *učit* --> *učitel* --> *učitelka*);
- slovotvorná hnízda (čeledě) -- komplexnější síť vztahů, kterou vytváří jedno slovo základové prostřednictvím většího množství slovotvorných řad a svazků. \parencite[12--13]{dokulil62}

### Motivace

Vztah motivace mezi dvěma slovy je pak především o určité významové odvozenosti, tedy že základové slovo (motivující) sémanticky předurčuje slovo motivované, jehož význam lze takto ozřejmit. \parencite[96]{dokulil00} Příklad motivace může být výraz *mladice*, který je motivován substantivem *mladík* (ve významu *mladý muž*) a adjektivem *mladý*. \parencite[110]{dokulil62}

Obecně označujeme slova motivovaná za popisná (*učitel*), protože je lze popsat významem slova motivujícího (*učit*). Výrazy, které tuto vlastnost nemají pak definujeme jako značková. \parencite[96]{dokulil00}

Vztahy fundace a motivace mají typicky jasný směr od slova základového k odvozenému, nicméně ne vždy může být směr fundace/motivace zřejmý, proto v určitých případech považujeme vztah za oboustranný (*jablko* <--> *jabloň*) Jde o slova, kterým chybí formální příznak odvozenosti, tedy jasně pozorovatelná morfologická změna. \parencite[96]{dokulil00}

### Slovotvorný a lexikální význam

V rámci problematiky slovotvorných vztahů si je taktéž zapotřebí vydělit dva základní typy významu, se kterými teorie pracuje.  Prvním z nich je význam slovotvorný (strukturní), který je založen na jednotlivých významech slovotvorných složek, to znamená, že jej lze do určité míry predikovat podle morfému/ů, o který/é je slovo odvozené obohaceno oproti slovu základovém. \parencite{enc-slovot-vyznam17} Například výraz *pra-dědeček* vychází ze slova *dědeček* a je doplněn o prefix *pre*, který podle slovníku afixů „označuje osoby o generaci starší“ \parencite{simandl2016} -- proto je slovotvorný význam slova *pradědeček* „ten, kdo je o generaci starší než dědeček“.

Lexikální význam je na rozdíl od významu slovotvorného záležitostí konvence a úzu, tedy se může od strukturního významu vzdálit (lexikalizovat), a tím získat význam nový, jenž nelze vyčíst ze slovotvorné struktury daného slova a nelze ho tak nijak predikovat. Příkladem může být výraz *krejčí*, u něhož máme strukturní význam „ten, kdo krájí“ a lexikální „ten, kdo šije šaty“. \parencite{enc-slovot-vyznam17}

## Morfologická stavba slov

Jelikož máme již vyjasněnou problematiku slovotvorných vztahů, můžeme se teď detailněji zaměřit na Dokulilovo pojetí morfologické struktury slov.

Teorie nepojímá morfologickou stavbu slova jako posloupnost jednotlivých morfémů, které mají určitou funkci v celkovém významu slova, ale jako stavbu tvarotvornou a slovotvornou -- tím je myšleno, že se na morfologickou strukturu slova dívá ze dvou různých perspektiv. \parencite[118]{dokulil62} 

První z nich, stavba tvarotvorná, je založena na rozdělení slovního tvaru na dvě složky, tedy na tvarotvorný základ (lexikální složka, kořen) a tvarotvorný formant (gramatická složka). Na příklad u slova *bažina* můžeme vydělit tvarotvorný základ *bažin-* a formant *-a*, nicméně tvarotvorný formant nemusí být pouze jednočlenný, protože v sobě obsahuje (pokud se v daném slově vyskytuje) kmenotvornou příponu\footnote{Terminologicky se pak tvarotvorný základ spolu s kmenotvornou příponou označuje za kmen slova}. Mějme druhý příklad, slovo *kuřata*, kde za tvaroslovný základ považujeme morfém *kuř-*, za kmenotvornou příponu *-at-* a za celý slovotvorný formant vícečlennou složku *-ata* -- tím se tento formant odlišuje od tradičního pojetí koncovky. \parencite{enc-tvar-zaklad17}

Slovotvorná stavba slova se pak analogicky dělí na dvě složky, ale u ní bereme zřetel právě na slovotvorné charakteristiky. Za slovotvorný základ (bázi) slova typicky považujeme buď celé slovo základové (případy prefixace nebo reflexivizace -- *ne-**pěkný***, ***bavit** se*) nebo jen část fundujícího slova (nejčastěji při sufixaci -- ***prav**-i-ce*), důležité zde je, že tato část reprezentuje význam základového slova. K tomuto základu se pak připojuje slovotvorný formant, jenž obsahuje vše, čím se formálně liší slovo fundované od slova základového. Častým jevem v rámci slovotvorné stavby bývají alternace hlásek, jinými slovy situace, kdy se pravidelně střídají fonémy v témže morfému podle daného kontextu. \parencite[97]{dokulil00}

Na příkladě slova *učitelka* si demonstrujeme oba přístupy k morfologické stavbě slova. Výraz *učitelka* má slovotvorný základ *učitel* (slovo fundující) a slovotvorný formant *-k* (morfém, který mění slovotvorný význam). Tvarotvorným základem tohoto slova pak bude *učitelk-* a tvarotvorným formantem bude samotná koncovka *-a* (protože je dané substantivum zasazené do určitého deklinačního paradigmatu).

## Onomaziologické kategorie a jejich klasifikace

Jak bylo v předešlých podkapitolách poznamenáno, OTS je založena na teorii pojmenování, tedy pracuje s předpokladem, že se jednotlivé pojmy před samotnou realizací musí nejprve v rámci daných jazykových zákonitostí určitého jazyka utřídit, zobecnit či konkretizovat. Tyto onomaziologické kategorie se pak vzájemně odlišují podle jednotlivých pojmenovávacích vlastností a přístupů. \parencite[29]{dokulil62} 

### Pojmové kategorie

Teorie dělí jednotlivé pojmy do čtyř základních pojmových (obsahových) kategorií -- jde o kategorie substance (podstata), vlastnosti (kvalita), děje (proces) a okolnosti (způsob či míra příznaku), které odpovídají základním slovním druhům, jimiž jsou substantiva, adjektiva, verba a adverbia, a proto tyto kategorie můžeme nazývat i jako slovnědruhové. \parencite[102]{dokulil00}

### Pojmenovávací kategorie

Onomaziologické kategorie lze pak popsat jako „strukturu pojmových kategorií“, protože v rámci nich jsou vždy pojmové kategorie v nějakém vztahu -- jde tedy o vztah mezi pojmovou bází a  příznakem. \parencite{enc-onomaz-kateg17}

Pod pojmovou bází si lze představit výsledek počátečního zařazení jevu, který má být pojmenován, do jedné ze čtyř z pojmových kategorií. Výsledné pojmenování je pak určeno určitým onomaziologickým příznakem -- příkladem může být výraz *bažinatý*, jehož pojmovou bázi je vlastnost (takové místo, kde jsou bažiny) a které je určeno příznakem substance (*bažina*), výsledné pojmenování je pak utvořeno vzájemným vztahem těchto dvou složek. \parencite[29]{dokulil62}

Vztahy mezi pojmovou bází a příznakem při utváření nových slov mají více druhů, proto si níže ty nejdůležitější více rozvedeme. Nebudeme u nich uvádět příklady všech kombinací napříč všemi pojmovými třídami, ale pomocí vybraných výrazu budeme demonstrovat jejich podstatu.

#### Mutace

Významnou pojmenovávací kategorií je kategorie mutační (relační), u nových pojmenování vzniklých mutací dochází k výrazné proměně obsahu výchozího pojmu \parencite[102]{dokulil00}, tuhle změnu určuje onomaziologický příznak, jenž je také určujícím rysem, který výsledný pojem od ostatních prvků dané třídy odlišuje. \parencite{enc-mutace17}

Za příklad si můžeme uvést pojem výrazu *učitel* (ten, kdo učí), jde o kategorii substance, která je vymezena vztahem k ději (konkrétně k ději *učit*). Tento dějový příznak tedy plně odlišuje výsledný pojem v rámci třídy podobných jevů, v tomto konkrétním případě jde o třídu činitelských jmen (viz XXX).

#### Modifikace

Na rozdíl od mutace je kategorie modifikační (obměnná) založena na přidání určitého dodatečného příznaku, to znamená, že výrazně nemění obsah výchozího pojmu, ale jen jej modifikuje (nedochází tedy ke změněně pojmové kategorie). \parencite[102]{dokulil00}

Například u pojmenování založených na kategorii substance je tento příznak typicky příznakem deminuce (*hotel* --> *hotýlek*), augmentace (chlap --> chlapák) nebo přirozeného rodu (*pes* --> *psice*).

#### Transpozice

Poslední hlavní onomaziologickou kategorií je kategorie modifikační (převodová), u níž je vždy obsah výchozí pojmové kategorie přesunut do pojmové kategorie jiné. Jde o případy, kdy výsledná pojmová kategorie není určena pojmenovávacím příznakem, protože tím je vlastně výsledný pojem sám o sobě -- z toho důvodu dochází pouze ke změně pojmové třídy. \parencite[103]{dokulil00}

Tuto kategorii můžeme sledovat např. u zpředmětnění vlastností (*marnivý* --> *marnivost*) nebo dějů (*jezdit* --> *jízda*), zvlastnostnění dějů (*myslet* --> *myslící*) nebo zdějovění vlastností (*modrý* --> *modrat se*).   

## Slovotvorné třídy a typy

V oblasti klasifikace slovotvorného systému pracuje OTS s dvěma základními termíny -- slovotvorný typ a slovotvorná třída.

Slovotvorná třída je považována za základní jednotku slovotvorného systému a hierarchicky je bezprostředně nadřazená slovotvorným typům. Tyto jednotky vydělujeme podle několika charakteristik, jednak podle slovnědruhové třídy (\ref{pojmovuxe9-kategorie}), dále podle slovotvorného základu (XXX) a nakonec dle slovotvorného významu (\ref{slovotvornuxfd-a-lexikuxe1lnuxed-vuxfdznam}). \parencite[107]{dokulil00}

Tyto třídy jsou pak různé jak pro jednotlivé pojmenovací kategorie, tak pro každou slovnědruhou třídu. Tedy v rámci transpozice u substantiv tak můžeme vyčlenit za slovotvornou třídu například *názvy vlastností*, *názvy dějů* nebo *nositele vlastností*, u téhož slovního druhu u modifikace *jména přechýlená* či *jména hromadná/jednotlivin* a u mutace např. *jména podle příslušníků* nebo *jména podle původu a látky* atd. Stejně bychom dále mohli postupovat i u adjektiv, verb a adverbií.

Slovotvorné typy pak vždy spadají do určité slovotvorné třídy a vydělují se podle slovotvorných formantů, například ve slovotvorné třídě *jmen činitelských* máme velké množství jednotlivých slovotvorných typů -- jde např. o slovotvorné typy se slovotvorným formantem (dále jen typ) *-tel*, *-č* nebo *-ák*. \parencite[108]{dokulil00} Jednotlivých formantů je napříč různými třídami velké množství, a proto budeme v kapitole XXX detailněji rozebírat pouze a jen ty, které jsou pro praktickou část této práce relevantní.