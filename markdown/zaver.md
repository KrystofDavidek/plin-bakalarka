# Závěr

Cílem této práce bylo navrhnout a implementovat elektronický slovník s definicemi založenými na derivačních rysech slovotvorně motivovaných slov. Aplikaci se podařilo implementovat dle zadaných požadavků, její instalace a testování proběhlo na mobilním zařízení s operačním systémem Android verze 7.

Vzhledem ke složitosti slovotvorného systému českého jazyka jsou v aktuální verzi zpracována slova spadající do slovotvorných typů *-tel* a *-telka*. U těchto slov byla navrhnuta lingvistická pravidla, která slouží pro vytváření slovotvorných definic. S ohledem na cílovou skupinu (cizinci studující češtinu jako druhý jazyk) byl vyhledán dvojjazyčný česko-anglický slovník, pomocí kterého jsou slovotvorné definice kompletně  lokalizovány v anglickém jazyce.

V budoucím vývoji aplikace se počítá s navýšením počtu zpracovaných slovotvorných typů (další v pořadí bude typ *-ista*). Z hlediska uživatelského prostředí by se dále bylo vhodné zaměřit na implementaci autentifikačního systému, v rámci kterého by si uživatel mohl ukládat již naučená slova (případně slovotvorné typy) do své vlastní profilové stránky. Taktéž se do budoucna počítá s propojením mobilní aplikace s webovou verzí, která bude svými vlastními funkcionalitami předkládanou aplikaci doplňovat.

Cíle této práce byly splněny a její výstupy by tak měly být rozšířeny v rámci případného navazujícího aplikovaného výzkumu.