# Úvod

Odvozování je v českém jazyce považováno za nejčastější způsob vzniku nových pojmenování. Na rozdíl od rodilých mluvčí existuje u cizinců studujících češtinu jako druhý jazyk potřeba znát jednotlivé odvozovací morfémy, díky kterým by byli schopni podvědomě predikovat významy neznámých slov. Tím by studující urychlili proces akvizice češtiny, ale rovněž by docílili většímu pochopení studovaného jazyka jako takového.

Cílem této práce je navrhnout a implementovat elektronický slovník s definicemi založenými na derivačních rysech slovotvorně motivovaných slov. Výsledná aplikace má pro zadaný vstup vytvářet částečnou slovotvornou analýzu a českou i anglickou definici založenou na strukturním významu zadaného slova.

 Výsledný nástroj čerpá z teoretických východisek tradiční onomaziologické teorie slovotvorby Miloše Dokulila a pracuje s volně přístupnými daty derivační sítě DeriNet. Za využití moderních hybridních technologií pak tato data zpracovává do formy mobilní aplikace.

Práce samotná se tak skládá ze dvou částí -- teoretické a praktické. V teoretické části je rozebrána problematika české slovotvorby -- jsou zde představeny hlavní synchronní přístupy k této lingvistické disciplíně a je zde popsáná onomaziologická teorie slovotvorby. Dále jsou zde popsána již existující softwarová řešení pro práci s derivací v českém prostředí.

Praktická část se pak zabývá popisem výsledného nástroje, a to nejprve z hlediska vytváření slovotvorných definic (spolu s popisem zpracovaných slovotvorných sufixů). V poslední části práce je nástroj představen z technické stránky, tedy je zde rozebrán návrh a implementace samotné mobilní aplikace.